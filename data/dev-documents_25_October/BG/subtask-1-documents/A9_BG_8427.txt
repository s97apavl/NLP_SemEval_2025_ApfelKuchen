Освободените руски затворници поискаха разхлабване на санкциите срещу Русия

Руски опозиционери, освободени при размяната на затворници, призоваха да бъдат отслабени санкциите срещу Русия, предаде Униан.
По време на пресконференция опозиционерът Владимир Кара-Мурза направи критично изказване за западните санкции – по думите му, те често са насочени срещу руската страна като цяло, а не конкретно против режима на Путин. Според него, това е "несправедливо и контрапродуктивно".
Друг освободен с усилията на Запада затворник - Андрей Пивоваров – подкрепи идеята за отслабване на санкциите срещу Русия. Според него това е необходимо, за да се опровергае митът, че на Запад "мразят руснаците".
Мария Кучеренко – анализатор от Фондация "Върни се жив", отбеляза, че руските опозиционери фактически преповтарят тезите на Кремъл: първо ни направете отстъпка, а после ще се види.
Последва категорична реакция от страна на Киев.
„Западните санкции възпират военната машина на Руската федерация. Докато продължава агресията, те не бива да бъдат отслабвани, както предлагат руските така наречени опозиционери.” – заяви началникът на украинската президентска администрация Андрий Ермак.
"Обща цел за всички руснаци би трябвало да бъде освобождаването на Русия от безумния диктатор Путин и неговия режим, а не борбата със санкциите. Санкциите трябва само да бъдат засилвани докато Русия продължава въоръжената си агресия.” – написа той в социалните мрежи.
Санкциите спъват военната машина на режима на Путин и му пречат да убива хора, коментира Ермак.
"Усилване на санкциите до пълно блокиране на руския военно-промишлен комплекс, до невъзможност да печели от експорт на енергоносители и да води тази война. Това е целта. Защото престъпленията на режима само лишават от бъдеще всички руснаци." – подчерта той.
