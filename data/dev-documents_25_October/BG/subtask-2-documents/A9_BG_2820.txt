Русия не съди дезертьорите, праща ги директно на първа линия на фронта

Руските военни власти вече не съдят, а изпращат на първа линия на фронта мъже, отказващи да се бият в Украйна. Това се казва в нов доклад на базирания във Вашингтон Институт за изследване на войната (ISW), съобщава изданието "Украинска правда“, цитирано от "Фокус".
Според предварителната оценка на ISW, руските войски са започнали настъпление в северната част на Харковска област, когато Северната групировка войски на Въоръжените сили на Руската федерация е била недокомплектована. Затова Министерството на отбраната в Москва е започнало да изпраща военнослужещи в очакване на съдебен процес на фронта в Харковска област с цел укрепване на ограничените сили в района.
Руското опозиционно издание "Верстка“ съобщи на 3 юни, че военните власти на Москва са започнали принудително да изпращат на фронта в Украйна стотици военнослужещи, отказали да участват във военните действия. По-специално през май те са били разположени в Харковска и Донецка области.
"Верстка“ пише, че руските военни държат военнослужещи в подразделения, докато чакат съдебен процес за престъпления, свързани с отказа им да воюват. След това процесите им внезапно биват отменяни и те са изпращани набързо в Украйна.
Освен това руските власти използват физическо насилие, за да принудят някои войници доброволно да отидат в Украйна, докато други са извеждени от килиите си с оръжие и изпращани принудително на фронта.
Руските власти са отменили процесите срещу най-малко 170 войници, отказали да се бият, и са ги изпратили в Украйна, без следователи, прокурори и адвокати да са били наясно с тези действия.
"Верстка“ цитира няколко източника, включително един от администрацията на руския президент, според които руската армия изпраща наборници и "некомпетентни“ резервисти, подписали договори с Министерството на отбраната, за небойни мисии в руските гранични войски, за да освободи опитен военен персонал за офанзива в северната част на Харковска област.
