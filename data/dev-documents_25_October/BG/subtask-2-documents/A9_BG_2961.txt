Зеленски: Трябва пълна защита на украинското небе

Президентът на Украйна Володимир Зеленски призова за "пълна защита на украинското небе" след масираната руска въздушна атака през нощта, предаде Укринформ.
При нападението бяха нанесени щети на енергийна инфраструктура в пет украински области, съобщи "Укренерго" - националният електроенергиен системен оператор.
"Цивилни хора, инфраструктура, енергийни съоръжения... Това е, с което Русия постоянно воюва. Основната цел на Русия е да превърне терора в нещо нормално, да използва липсата на достатъчна противовъздушна отбрана на Украйна и да се възползва от нерешителността на партньорите на Украйна", написа в "Телеграм" Зеленски. Той подчерта, че единственият начин да бъде спрян терорът и да не се превърне в норма, е бързо да бъдат взети ефективни решения.
"Пълната защита на украинското небе трябва да стане норма. За да разберат лудите в Кремъл, че терорът им е напразен", продължи Зеленски. Той изрази увереност, че "партньорите (на Украйна) знаят какво точно е необходимо за това": да й предоставят "допълнителни (бройки) "Пейтриът" и други съвременни системи за противовъздушна отбрана. Ускоряване и разширяване на доставката на (изтребители) Ф-16 на Украйна. Предоставяне на нашите воини на всички необходими неща."
Украинският президент в заключение увери, че едва когато (руският му колега Владимир) Путин загуби способността си да атакува цивилни и гражданска инфраструктура, той ще бъде принуден да спре своя терор.
По-рано тази седмица Путин предупреди Запада да не позволява на Украйна да използва оръжията, които й предоставя, за удари по руска територия.
