Над 780 милиона души гладуват

783 милиона души по света страдат от хроничен глад, а на много места продоволствените кризи се задълбочават. Същевременно човечеството е изхвърлило 19 на сто, или 1,13 милиарда тона, от храната, произведена през 2022 г., обяви Организацията на обединените нации в специален доклад.
Документът, изготвен от Програмата на ООН за околната среда, проследява напредъка на страните по света за постигане на целта до края на това десетилетие изхвърлянето на храна да намалее наполовина.
Броят на държавите, които съобщават информация за индекса, се е удвоил спрямо първия доклад от 2021 г. По негови данни 17% от храната, произведена през 2019 г., е била изхвърлена. Това се равнява на 1,03 млрд. тона храна. Авторите обаче предупреждават да не се правят преки сравнения, тъй като от много страни няма достатъчно данни.
Всеки човек изхвърля годишно около 79 кг храна, което се равнява на поне 1 милиард изхвърлени ястия дневно в света.
По-голямата част от отпадъците (60%) са от домакинствата. Около 28 на сто от тях са от заведенията за хранене или ресторантите, а приблизително 12 процента - от търговците на дребно.
"Това е пародия", коментира съавторката на доклада Клемънтайн О'Конър, координатор по въпросите на разхищението на храни в Програмата на ООН за околната среда. "Проблемът е сложен, но чрез сътрудничество и системни действия той може да бъде решен", изрази увереност тя.
На разхитената храна се пада дял от 8 до 10% от глобалните емисии на парникови газове. Ако беше държава, щеше да се нареди на трето място след Китай и САЩ.