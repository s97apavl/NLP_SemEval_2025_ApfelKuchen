САЩ се насочват към азотния оксид в нов етап от борбата с климатичните промени

Кабинетът на американския президент Джо Байдън обяви, че ще се стреми да ограничи емисиите на мощни промишлени парникови газове като азотен оксид в САЩ. Така Вашингтон навлиза в нова фаза на националната си стратегия за борба с изменението на климата съгласно Парижкото споразумение, предава Ройтерс.
Акцентът върху промишлените газове следва мерките на САЩ за намаляване на емисиите на метан, които доведоха до международна кампания за принуждаване на други държави да направят големи съкращения.
Подобно на метана, азотният оксид е с по-кратък живот, но мощен двигател на глобалното затопляне. От администрацията на Байдън се надяват, че насочването към него ще донесе бързи и евтини ползи в борбата с изменението на климата.
„Повечето от дискусиите за изменението на климата се фокусират върху въглеродния диоксид, но суперзамърсители като метан и азотен оксид причиняват половината от климатичните промени, с които се сблъскваме днес“, заяви Джон Подеста, старши съветник на президента по международната политика в областта на климата.
Емисиите на азотен оксид идват от различни източници, включително производството на някои торове и синтетични материали като найлон.
От Държавния департамент посочват пред Ройтерс, че намаляването на емисиите на азотен оксид чрез проекти, реализирани на доброволния пазар за компенсиране на въглеродни емисии, може да струва само 10 долара на метричен тон.
Миналата година САЩ и Китай се споразумяха да включат ангажимент за намаляване на всички невъглеродни парникови газове в новите си национални планове за опазване на околната среда в рамките на Парижкото споразумение за климата, които трябва да бъдат представени на ООН през следващата година.