ООН предупреждава: Светът е на ръба на климатична пропаст 

Светът е на ръба на климатична пропаст, предупреди ООН. Реакцията на световната организация дойде в отговор на проучване на британското издание "Гардиън", в което водещи климатични експерти обявиха, че очакват глобалното затопляне да бъде доста по-голямо от международната цел то да бъде ограничено до 1,5 градуса по Целзий.
Проучването обхваща близо 400 автори на научни доклади за Междуправителствения панел по изменение на климата. 80 процента от тях очакват увеличение на температурите с поне 2,5 градуса спрямо прединдустриалната епоха. Това би означавало катастрофално ниво на затопляне, уточнява "Гардиън".
Много от специалистите очакват бъдеще, в което има глад, конфликти и масова миграция, причинени от топлинни вълни, горски пожари, наводнения и бури с интензитет и честота много по-големи от това, на което сме ставали свидетели.
Според мнозинството от учените най-голямата пречка пред прилагането на действия за ограничаване на глобалното затопляне е липсата на политическа воля, отбелязва БНТ.
"Политическите и индустриалните лидери трябва да осъзнаят, че сме на ръба на пропастта. Науката е ясна и залогът за цялото човечество не би могъл да е по-висок", подчерта в тази връзка говорител на генералният секретар на ООН Антонио Гутериш.