Глад, мор, катаклизми и свръхмиграция: Светът ще се затопли фатално, учените - отчаяни

Стотици световни учени, изследващи климатичните промени, очакват, че глобалните температури ще задминат тавана от 1,5 градуса по Целзий и по-скоро ще достигнат до 2,5 градуса в сравнение с пред-индустриалната епоха, пишат от британския „Гардиън“, цитиран от БиТиВи.
Това ще доведе до катастрофални последици за човечеството и планетата ни.
Почти 80% от участниците в проучването на Intergovernmental Panel on Climate Change са посочили, че ще задминем границата на затопляне. Повече от половината очакват температури с най-малко 3 градуса по Целзий. Едва 6% пък са посочили, че ще успеем да спрем до 1,5 градуса.
Повечето от участниците в прочуването прогнозират антиутопично бъдеще за планетата ни, която ще стане място на постоянен глад, конфликти и масова миграция, причинени от постоянните топлинни вълни, пожари и наводнения. Много експерти посочват, че се чувстват отчаяни и ядосани от нежеланието на световните правителства да работят в посока охлаждане на климата.
„В следващите пет години ни очаква сериозно нарушение на обществата в глобален мащаб“, смята Грета Пекл от университета в Тасмания. „Властите ще бъдат натоварени със справянето със екстремното време и липсата на храна. Изключително отчаяна съм“, допълва тя.
„Глобалните климатични промени няма изведнъж да станат опасни, когато достигнем 1,5 градуса затопляне. Те вече са опасни“, допълва Питър Кокс от университета в Екзитър.
Климатичните промени вече влияят изключително негативно на планетата ни. За момента затоплянето е 1,2 градуса по Целзий. Експертите са категорични, че светът трябва да се подготви как да се предпази от предстоящите климатични катаклизми.
