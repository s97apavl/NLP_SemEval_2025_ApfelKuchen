Урсула фон дер Лайен заговори за удължаване живота на ядрените централи

Удължаването на живота на съществуващите атомни електроцентрали може да помогне за постигане на целите, свързани с изменението на климата, заяви председателят на Европейската комисия Урсула фон дер Лайен на Среща на върха за ядрената енергия в Брюксел.
„Разширяването на безопасната експлоатация на днешните ядрени електроцентрали е един от най-евтините начини за осигуряване на чиста енергия. Това може да помогне за проправянето на рентабилен път към постигането на нетна нула (намаляване на емисиите на парникови газове възможно най-близо до нула във веригите на стойността)", каза Фон дер Лайен. Тя добави, че ядрените технологии са изправени пред предизвикателства, включително осигуряване на финансиране, а последните проекти са надхвърлили бюджета и са изостанали от графика.
Според нея ядрената енергетика се нуждае от подкрепата на европейските правителства, за да се гарантира, че е налично финансиране и приносът на ядрената енергетика за сигурността на електроенергията е правилно оценен и възнаграден.
Фон дер Лайен посочи още, че ядрената енергия може да осигури „надеждна котва” за цените на електроенергията, да намали зависимостта на Европейския съюз от руската енергия, както и да помогне за прехода от изкопаеми горива.