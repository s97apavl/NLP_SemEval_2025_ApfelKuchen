"Безкрайните" дъждове в Обединеното кралство са 10 пъти по-чести, заради промяната на климата

Повече от дузина бури връхлетяха региона в бърза последователност между октомври и март
Проучване показва, че вероятността от "безкраен" дъжд в Обединеното кралство е 10 пъти по-голяма заради климатичната криза
Много британски издания съобщават за нов анализ на мрежата от учени World Weather Attribution, според който привидно "безкрайният" дъжд тази зима в Обединеното кралство и Ирландия е станал 10 пъти по-вероятен и с 20 % по-влажен в резултат на предизвиканите от човека климатични промени.
В "Гардиън" се казва: "Повече от дузина бури връхлетяха региона в бърза последователност между октомври и март, което беше вторият най-влажен период от близо два века насам.
Валежите доведоха до тежки наводнения, най-малко 20 смъртни случая, сериозни щети по домовете и инфраструктурата, прекъсване на електрозахранването, отмяна на пътувания и големи загуби на реколта и добитък."
В анализа се споменава още, че нивото на дъждовете, причинени от бурите, би се случило само веднъж на 50 години, ако не е имало климатични промени, но сега се очаква на всеки пет години поради повишението на температурата на Земята с 1,2 С, според "Гардиън".
В доклада се добавя: "Ако изгарянето на изкопаеми горива не бъде бързо намалено и глобалната температура достигне 2C през следващите едно-две десетилетия, такова тежко влажно време ще се случва средно на всеки три години, показва анализът."
Daily Telegraph отбелязва, че зимите в Обединеното кралство ще станат "по-плесенясали" поради увеличените валежи, предизвикани от изменението на климата.