जलवायु परिवर्तन से महिलाओं- दिव्यांगों को बढ़ रहा खतरा', सम्मेलन में सीजेआई ने जताई चिंता

सुप्रीम कोर्ट के चीफ जस्टिस डी वाई चंद्रचूड ने दुनिया में ग्लोबल वार्मिंग के बढ़ते खतरों पर चिंता जताई है. चीफ जस्टिस ने कहा कि जलवायु परिवर्तन से महिलाओं, दिव्यांगों और मूल निवासियों के लिए खतरा बढ़ रहा है. ऐसे में सभी लोगों को मिलकर इस बारे में सोचने और पर्यावरण संरक्षण पर काम करने की जरूरत है. 
जस्टिस चंद्रचूड रविवार को कहा कि जलवायु परिवर्तन हाशिए पर पड़े और वंचित समूहों के समक्ष पेश आने वाली समस्याओं को बढ़ाता है. उन्होंने कहा कि जलवायु परिवर्तन के कारण महिलाओं, बच्चों, दिव्यांग व्यक्तियों और मूल निवासियों को विस्थापन, स्वास्थ्य समस्याओं और खाद्यान्न की कमी सहित गंभीर खतरों का सामना करना पड़ रहा है.
जस्टिस चंद्रचूड ने कहा, ‘जलवायु परिवर्तन मौजूदा असमानताओं को बढ़ाता है और इसे मानवाधिकारों के मुद्दे में बदल देता है. जो विशेष रूप से उन लोगों को प्रभावित करता है, जिनके अधिकारों से पहले ही समझौता किया जा चुका है.' वे बर्कले सेंटर के 11वें वार्षिक सम्मेलन में ‘तुलनात्मक समानता और भेदभाव का विरोध’ विषय पर संबोधित कर रहे थे. 
उन्होंने बताया कि जलवायु परिवर्तन पर अंतर-सरकारी समिति (IPCC) ने इस बात पर प्रकाश डाला है कि तापमान वृद्धि का प्रभाव गरीब और कमजोर वर्ग पर अधिक पड़ रहा है. इसने ग्लोबल वार्मिंग की वजहों और इससे निपटने के तरीकों के बारे में भी सुझाया है. हम सबको मिलकर इस बारे में सोचने और काम करने की जरूरत है.
चीफ जस्टिस चंद्रचूड ने अपने संबोधन में यह भी कहा कि जलवायु परिवर्तन के प्रभावों से निपटने के लिए वैश्विक सहयोग की आवश्यकता है। उन्होंने कहा कि पर्यावरणीय चुनौतियों का सामना करने के लिए केवल सरकारी स्तर पर ही नहीं, बल्कि व्यक्तिगत और सामुदायिक स्तर पर भी प्रयास किए जाने चाहिए। चीफ जस्टिस ने जोर देकर कहा कि यह जिम्मेदारी सभी की है कि वे अपने जीवन में छोटे-छोटे बदलाव लाकर पर्यावरण को सुरक्षित रखने में योगदान दें। उन्होंने युवाओं से भी आह्वान किया कि वे जलवायु संरक्षण के लिए सक्रिय भूमिका निभाएं, क्योंकि आने वाली पीढ़ियों का भविष्य इसी पर निर्भर करता है।
