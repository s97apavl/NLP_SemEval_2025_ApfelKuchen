सर्दी के बाद सीधे आ रही गर्मी, आखिर कैसे गायब हो गया बसंत का मौसम?

पर्यावरण में हो रहे बदलाव का दुष्प्रभाव अब किसी से छुपा नहीं है. पर्यावरण का अध्ययन कर रहे वैज्ञानिकों की माने तो इस बार सर्दियों पर जलवायु परिवर्तन का ऐसा प्रभाव पड़ा है जिसके चलते बसंत ऋतु ही गायब हो गई है. क्लाइमेट कंट्रोल के गहन अध्ययन में देश के 34 राज्यों व केंद्र शासित प्रदेशों में मौसम पर ग्लोबल वार्मिंग के प्रभाव सामने आए हैं.
ऋतुओं में आ रहा बदलाव
विश्व में जलवायु परिवर्तन एक बड़ी चुनौती है और भारत भी इससे अछूता नहीं है. जलवायु में बदलाव के दुष्प्रभाव दिखने लगे हैं और अब आंकड़े भी इसकी गवाही दे रहे हैं. एक ताजा रिपोर्ट में पर्यावरण का अध्ययन करने वाली संस्था क्लाइमेट सेंट्रल ने विशेषज्ञों और आंकड़ों के हवाले से कहा है कि जलवायु परिवर्तन के कारण भारत में ऋतुओं में बदलाव देखा जा रहा है. सर्दी के मौसम पर यह विशेष रूप से दिख रहा है. कहीं सर्दी में तापमान बढ़ रहा है तो कहीं कम हो रहा है. कई लोग तो यह भी कहने लगे हैं कि सर्दी के बाद आने वाली बसंत ऋतु मानो गायब सी हो रही है.
बढ़ गया धरती का तापमान
डा. एंड्रयू परशिंग, वाइस प्रेसिडेंट-साइंस क्लाइमेट सेंटर का कहना है कि मध्य और उत्तर भारतीय राज्यों में जनवरी में तापमान में कमी के बाद फरवरी में तेजी से बढ़ता तापमान सर्दी से बसंत की तरह की स्थिति की ओर बढ़ने के प्रभाव की ओर स्पष्ट संकेत करता है. कोयला और तेल का ईंधन के तौर पर प्रयोग करके लोगों ने भारत में हर मौसम में धरती के तापमान को बढ़ा दिया है.
साल 2023 में बना नया कीर्तिमान
जलवायु परिवर्तन के लिहाज से देखें तो साल 1850 के बाद से वैश्विक औसत तापमान में 1.3 डिग्री सेल्सियस से अधिक की वृद्धि हुई है और इस आंकड़े ने साल 2023 को एक नया कीर्तिमान बनाया है. तापमान में इस बढ़ोतरी का मुख्य कारण कोयला, तेल और प्राकृतिक गैस जलाने से वातावरण में कार्बन डाइआक्साइड का बढ़ता स्तर है. क्लाइमेट सेंट्रल की इस रिपोर्ट का उद्देश्य भारत को जलवायु परिवर्तन के वैश्विक रुझानों के संदर्भ में परखना और यहां आ रहे परिवर्तनों का अध्ययन करना है. इस रिपोर्ट में सर्दियों (दिसंबर-फरवरी) पर ध्यान केंद्रित रखा गया है.
यह भी पढ़ें: Bihar Weather: बिहार में आंधी-बारिश से फिर बदलेगा मौसम, कम होगा तापमान, जानें हफ्तेभर का IMD अपडेट
साल 1970 में सबसे अधिक ग्लोबल वार्मिंग
रिपोर्ट में भारत के 33 राज्यों और केंद्र शासित प्रदेशों के लिए मासिक औसत तापमान की गणना की गई है. साथ ही विशेषज्ञों ने साल 1970 से अब तक वृहद अवधि पर भी ध्यान केंद्रित किया है क्योंकि यही वह अवधि है जब विश्व में सबसे अधिक ग्लोबल वार्मिंग हुई है. लगातार दर्ज किया जा रहा डाटा भी यही कहता है. रिपोर्ट में प्रत्येक राज्य या केंद्र शासित प्रदेश के लिए, प्रत्येक माह में तापमान में वृद्धि के साथ प्रत्येक तीन महीने की मौसम अवधि के दौरान ग्लोबल वार्मिंग के प्रभाव का अध्ययन किया गया है. धरती के गर्म होने की दर साल 1970 के बाद से औसत तापमान में परिवर्तन के रूप में व्यक्त की जाती है.
गायब सा हो गया बसंत का मौसम
कई भारतीयों का कहना है कि बसंत का मौसम जैसे गायब सा हो गया है. तापमान अब काफी जल्दी सर्दी से गर्मी जैसी परिस्थितियों में बदल जाता है. इस रिपोर्ट में क्लाइमेट सेंट्रल के विशेषज्ञों ने मौसम के बदलाव के माध्यम के बसंत के मौसम को लेकर भारतीयों की इस धारणा का अध्ययन करने का प्रयास किया है और यह भी जानने का प्रयास किया है कि देश में कहां पर यह धारणा सबसे अधिक लागू हो सकती है.
गर्म हो रही है सर्दी, मणिपुर में तापमान में सबसे अधिक वृद्धि
अध्ययन में शामिल देश के प्रत्येक क्षेत्र में सर्दी के दौरान तापमान में वृद्धि दर्ज की गई है. साल 1970 के बाद से मणिपुर में तापमान में सबसे अधिक 2.3 डिग्री सेल्सियस की वृद्धि हुई है जबकि देश की राजथधानी दिल्ली में सबसे कम यानी 0.2 डिग्री सेल्सियस की ही बढ़ोतरी सर्दी के दौरान तापमान में हुई है. इस अध्ययन में देश के जिन 34 राज्यों और केंद्र शासित प्रदेशों को शामिल किया गया है, उनमें से 12 राज्यों और केंद्र शासित प्रदेशों में सर्दी सबसे तेजी से गर्म होने वाला मौसम पाया गया है. यहां यह ध्यान देने योग्य तथ्य है कि पतझड़ के बाद सबसे अधिक स्थानों में तापमान बढ़ने के मामले में सर्दी के मौसम का देश में दूसरा स्थान है. पतझड़ देश के 13 क्षेत्रों में सबसे तेजी से गर्म होने वाला मौसम रहा.
सर्दी का पैटर्न भी बदल रहा
देश में सर्दी के मौसम में तापमान में बदलाव के पैटर्न में भी उल्लेखनीय अंतर महसूस किए गए हैं. रिपोर्ट कहती है कि देश के दक्षिणी भाग में दिसंबर और जनवरी में तापमान वृद्धि अधिक पाई गई है. आंकड़े बताते हैं कि दिसंबर और जनवरी महीने में सिक्किम में 2.4 डिग्री सेल्सियस और मणिपुर में 2.1 डिग्री सेल्सियस तापमान में सबसे अधिक परिवर्तन हुआ.
यह भी पढ़ें: Delhi Weather: दिल्ली में अब गर्मी करेगी परेशान! 33 डिग्री पहुंचेगा तापमान, जानें होली पर कैसा रहेगा मौसम
देश के उत्तरी भाग में दिसंबर और जनवरी के दौरान तापमान में कमजोर वृद्धि देखी गई या यूं कहें कि इस क्षेत्र में सर्दी को और ठंडा होते देखा गया. इस अवधि के दौरान दिल्ली में सबसे कम दर दर्ज की गई जो दिसंबर में -0.2 डिग्री सेल्सियस और जनवरी में -0.8 डिग्री सेल्सियस रही. अन्य राज्यों की बात करें तो लद्दाख में दिसंबर महीने में 0.1 डिग्री सेल्सियस और उत्तर प्रदेश में जनवरी में -0.8 डिग्री सेल्सियस ही तापमान में वृद्धि की दर दर्ज की गई.
जनवरी और फरवरी के बीच सर्दी के तापमान में बदलाव का पैटर्न नाटकीय रूप से बदल जाता है. रिपोर्ट के अनुसार फरवरी में सभी क्षेत्रों में तापमान बढ़ता देखा गया, लेकिन इससे पहले के महीनों में ठंडा रहने या कम गर्म रहने वाले कई क्षेत्रों में विशेष रूप से तापमान में वृद्धि दर्ज की गई. जम्मू और कश्मीर के तापमान में वृद्धि के कारण अधिक गर्म होना (3.1 डिग्री सेल्सियस) रहा जबकि तेलंगाना में 0.4 डिग्री सेल्सियस के साथ सबसे कम तापमान वृद्धि दर्ज की गई.
राजस्थान में सबसे बड़ी तापमान वृद्धि
उत्तरी भारत में जनवरी के ट्रेंड (कम या हल्की तापमान वृद्धि) और फरवरी (तेजी से तापमान वृद्धि) के बीच जो भिन्नता है, उसका मतलब है कि इन क्षेत्रों में अब सर्दी जैसे ठंडे तापमान से सीधे तौर पर गर्म परिस्थितियों वाले अचानक बदलाव की आशंका प्रबल हो गई है जैसा आमतौर पर मार्च के महीने में होता रहा है. मौसम में इस बदलाव को दिखाने के लिए जनवरी और फरवरी में तापमान में वृद्धि की दर के बीच के अंतर को लिया गया और सबसे बड़ी तापमान वृद्धि राजस्थान में हुई जहां फरवरी की गर्मी जनवरी से 2.6 डिग्री अधिक रही.
कुल नौ राज्यों और केंद्रशासित प्रदेशों में जनवरी-फरवरी के तापमान के बीच 2 डिग्री सेल्सियस से अधिक का अंतर देखा गया. ये राज्य हैं- राजस्थान, हरियाणा, दिल्ली, उत्तर प्रदेश, हिमाचल प्रदेश, लद्दाख, पंजाब, जम्मू और कश्मीर और उत्तराखंड. यह तथ्य उन रिपोर्ट को मजबूती प्रदान करते हैं, जिनमें कहा गया कि ऐसा लगता है कि भारत के कई हिस्सों में वसंत का मौसम गायब सा हो गया है.
इस अध्ययन में 1 जनवरी, 1970 से 31 दिसंबर, 2023 तक की अवधि के लिए ERA5 (European Environment Agency) से दैनिक औसत तापमान निकाला गया है. ERA5 मौसम स्टेशनों, गुब्बारों और उपग्रहों से मौसम संबंधी आंकड़ों के मिलान के साथ डाटा उपलब्ध कराने के लिए कंप्यूटर मॉडल के उपयोग की वैज्ञानिक विधि है.