रूस-यूक्रेन जंग में लगी गोली-मौत से सामना, केरल के युवक ने बताई आपबीती

Russia-Ukraine War में शामिल भारतीय युवक प्रिंस सेबेस्टिन घायल होने के बाद पिछले महीने स्वदेश लौटे हैं.
2024 के मार्च में रूस-यूक्रेन जंग (Russia-Ukraine ) में लड़ने वाले और गंभीर रूप से घायल होने वाले प्रिंस सेबेस्टियन पिछले महीने भारत लौटे हैं. केरल के रहने वाले 24 साल के मछुआरे प्रिंस ने यह जानकर राहत की सांस ली कि केंद्रीय जांच ब्यूरो (CBI) के अधिकारियों ने चार भारतीय तस्करों को गिरफ्तार किया है. तस्करों ने प्रिंस और उनके चचेरे भाई, विनीत सिल्वा और टीनू पानी आदिमा को जनवरी में झूठे वादे कर रूस भेज दिया था.
प्रिंस ने द क्विंट को दिए एक्सक्लूसिव इंटरव्यू में कहा, "मेरे कलेजे को यह जानकर ठंडक मिलती है कि सीबीआई ने चार तस्करों को गिरफ्तार कर लिया है जो हम जैसे बेरोजगार युवाओं को ठग लेते हैं."
प्रिंस बताते हैं, जिन चार लोगों को गिरफ्तार किया गया है उनमें से एक का नाम येसुदास जूनियर है. उसे प्रियन के नाम से भी जाना जाता है. ये वही शख्स है जिसने मुझे ठगा था. उसने मुझसे 7,00,000 रुपये लिए और मुझे रूस में सिक्योरिटी की नौकरी का वादा किया. हालांकि, रूस पहुंचने पर मुझे एक सेना शिविर में रखा गया, हथियार संभालने की ट्रेनिंग दी गई और यूक्रेन के लुशांक में जंग के मैदान में भेज दिया गया."
प्रिंस और उनके चचेरे भाई एक साथ रूस पहुंचे लेकिन इसके बावजूद तस्करों ने उन्हें अलग कर दिया. इन तस्करों ने उन्हें रूसी सेना को बेच दिया था. सभी को अलग-अलग कैंप में रखा गया है.
जंग के मैदान में प्रिंस की आपबीती
सीबीआई की ओर से मंगलवार को जारी एक प्रेस नोट के मुताबिक, तस्कर एक संगठित नेटवर्क के तौर पर काम कर रहे हैं और यूट्यूब जैसे सोशल मीडिया चैनलों के जरिए और रूस में अच्छी पगार देने वाली नौकरियों के लिए अपने स्थानीय संपर्कों/एजेंटों के जरिए भारतीय नागरिकों को लुभा रहे हैं.
सीबीआई ने नोट में कहा, इसके बाद अवैध तरीके से रूस भेजे गए भारतीय नागरिकों को जंग के लिहाज से ट्रेनिंग दिया गया और उनके इच्छा के खिलाफ रूस-यूक्रेन जंग में फ्रंट फुट पर तैनात कर दिया. इस तरह से कई भारतीय की जिंदगी खतरे में पड़ गई. हमें यह भी पता चला है कि कुछ लोग जंग में गंभीर रूप से घायल भी हुए हैं.
प्रिंस के मुताबिक, तस्करों ने उनके साथ-साथ उनके चचेरे भाइयों और कुछ अन्य भारतीयों को ठगा और रूस-यूक्रेन जंग में लड़ने के लिए मजबूर किया.
4 फरवरी को शाम 6 बजे के आसपास जंग के मैदान में अपने पहले दिन के दौरान प्रिंस और उनके साथी सैनिक यूक्रेन के लुशांक की ओर आगे बढ़ रहे थे, तभी वे यूक्रेनी सैनिकों की ओर से की जा रही भारी गोलीबारी के चपेट में आ गए. प्रिंस एक टैंक के साथ-साथ आगे बढ़ रहे थे. लेकिन जैसे ही वह यूक्रेनी सैनिकों को जवाब देने के लिए आगे बढ़े वह अपनी बंदूक के पट्टे में उलझ गए. इसके बाद यूक्रेनी सैनिक के बंदूक से चली एक गोली पहले टैंक से टकराई और फिर प्रिंस के कान को चिरती हुई निकल गई. इसके बाद प्रिंस के मुंह से खून निकलने लगा. इस बीच उसके पैरों तले रूसी सैनिक की लाश पड़ी थी जिससे टकरा कर वह लुढ़क गए.