Доклад от Давос: Милиони ще загинат до 2050 г. заради промените в климата

Тропически болести ще се появят в Европа и САЩ
Изменението на климата заплашва да доведе до няколко милиона смъртни случая през следващите десетилетия, както и до сериозни заболявания и високи разходи за здравните системи, според доклад, публикуван днес в Давос, Швейцария, предаде БТА. Най-голям риск представляват наводненията, според съвместния доклад на Световния икономически форум (СИФ, WEF), който се провежда тази седмица в Давос, и консултантската фирма "Оливър Уайман" (Oliver Wyman).
Авторите на изследването анализират шест ключови последствия от изменението на климата: наводнения, суши, горещини, тропически бури, горски пожари и покачване на морското равнище.
Изследването се основава на усреднения сценарий на Междуправителствената експертна група за климатичните промени (IPCC) за повишаване на температурата до 2100 г., който предполага покачване на средната температура с 2,7 градуса Целзий. В този случай, според проучването, изменението на климата може да причини до 14,5 милиона смъртни случая по света до 2050 г. Здравните системи ще трябва да поемат допълнителни разходи на обща стойност 1,1 трилиона долара.
Според оценките само наводненията могат да причинят 8,5 милиона смъртни случая до 2050 г. - не само пряко, но и косвено чрез увреждане на реколтата, увеличаване на инфекциозните заболявания и по-висока влажност, която може да доведе до респираторни заболявания.
Основната тежест от това вероятно ще понесе Азиатско-тихоокеанският регион със своите гъсто населени крайбрежни региони.
Авторите на доклада очакват втората най-висока смъртност - 3,2 милиона смъртни случая, да бъде причинена от засушавания, главно поради дългосрочните ефекти върху детската смъртност от влошаващото се качество на водата и все по-неплодородните почви.
Според доклада горещите вълни могат да отнемат живота на около 1,6 милиона души до 2050 г., особено сред по-възрастните хора.
По-високите температури, например, могат да доведат до значително разпространение на комарите, което ще направи маларията и треските денга и зика по-чести в Европа и САЩ.
Като цяло обаче, според изследването, регионите в Африка, Близкия изток и Азия ще бъдат особено засегнати от последиците за здравето от климатичните промени.
Резултатите от доклада ще бъдат обсъдени на Световния икономически форум в Давос в четвъртък.