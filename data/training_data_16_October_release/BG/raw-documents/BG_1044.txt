Манолов: Зелената сделка отиде твърде далеч

“Целите, които се поставиха, без да разполагаме с възможности да ги постигнем, не могат да ни доведат до добър край и това вече се вижда, а какво ще стане - не знам, защото се направиха много заявки за промени. Това, което за нас е важно, е да се преосмисли тази търговия с квоти за емисии на парникови газове, която съсипва българската енергетика, трябва да се преразгледат всички документи, които касаят България, в този случай не само България, а целият Европейски съюз. Документите, които касаят България по отношение на енергетиката, са Планът за възстановяване и устойчивост и териториалните планове”, каза президентът на КТ "Подкрепа" Димитър Манолов в студиото на "Брюксел 1".
Пред Bulgaria ON AIR той добави, че промяната на някои зелени политики ще бъде трудна. Освен това в Зелената сделка има много пари, които няма да се дадат лесно.
“Зелената сделка е задръстена със "Ще-та”. Ние говорим за някакви неща, които не са се появили, а ние разчитаме на тях да ни решат проблемите. Някой ден щели да се появят, те ще се появят, като например механизмите за съхранение на енергия", поясни той.
Манолов допълни, че по време на последното правителство на ГЕРБ синдикатите и правителството са преговаряли и са постигнали консенсус. По думите му обаче от този консенсус не е произлязъл резултат.
"Тогава договорихме параметрите на Плана за възстановяване и устойчивост и енергийните политики в него, които бяха договорени с Еврокомисията, но малко след това бяха променени. ГЕРБ направи чудовищна грешка, когато не внесе този вариант на Плана. Нека кажа за какво става въпрос. Тогава, когато започна да се говори за отпускане на такива средства за възстановяване след Ковид-кризата, ни събра ресорният вицепремиер Томислав Дончев. Тогава работихме над половин година и направихме най-добрия вариант на този План за възстановяване, но той не се случи" заяви Манолов.
Според госта ЕС трябва да си направи изводи след масираните земеделски протести навсякъде в Европа. По думите на фермерите, зелените политики оскъпяват тяхната продукция, чиято цена е подбита от продукцията, внасяна от трети страни. "Ако започне нормален диалог, могат да се вземат и нормални решения, но не съм оптимист, предвид многото пари, които стоят зад Зелената сделка", коментира Димитър Манолов.
