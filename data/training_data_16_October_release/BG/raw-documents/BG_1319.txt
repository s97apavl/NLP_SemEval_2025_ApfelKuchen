Изпепеляваща жега: Над 50 градуса морят САЩ и Мексико

Земята е с 1,64 градуса по-гореща, отколкото в прединдустриалната ера
Температурите през 2023-та са били най-високите в историята на човечеството, а Земята е била с 1,64 °C по-гореща, отколкото в прединдустриалната ера. Това сочи ново изследване, проследило средните месечни стойности от юли 2023 до юни 2024 г.
Жегата създава все по-необичайни явления във всяка точка на света - прегряването предизвиква дезориентиране и топлинни удари още в началото на летния сезон, въздушният трафик е нарушен, а в Кувейт дори конусите по магистралите се разтопиха. На този фон урагани, по-мощни от всякога, опустошават хиляди домове.
В САЩ например, докато на места на западния бряг температурите чукнаха 51 градуса, на източния щатите Тексас и Луизиана бяха връхлетени от урагана Берил. Той набираше скорост цяла седмица, като достигна до ураган от категория 5 - с ветрове, по-силни от 252 км в час.
Удари първо Карибските острови, премина и през Мексико, като остави хиляди хора бездомни и помете цели населени места. Когато връхлетя Тексас и Луизиана в понеделник, той бе понижил силата си до категория 1 и въпреки това взе 8 жертви и прекъсна тока на близо 3 млн. американци.
Властите съобщиха, че може да им отнеме повече от седмица да възстановят електричеството. На този фон още във вторник температурите в региона се очакваше да достигнат 40 градуса по Целзий.
А на западния бряг юли започна с екстремни жеги - в Калифорния дълготрайната гореща вълна чупеше рекорди 96 поредни дни.
Палм Спрингс чукна над 51 градуса на 4 юли, достигайки най-високата си стойност, откакто се регистрират записи през 1893 г. В Лас Вегас термометрите също минаха 50 градуса. Малко преди да бъде връхлетян от урагана, Мексико също отчете най-горещия ден в историята си - с 51,9 градуса.
Жегата предизвика и поредно масово задръстване в Ню Йорк, където в понеделник мостът на Трето авеню, който свързва Бронкс с Манхатън, блокира по време на завъртане заради прегряване. Мостът над река Харлем отвори в същия ден, но предизвика огромни закъснения в най-топлия ден в Ню Йорк до момента, когато температурите достигнаха 33 градуса.
Промените в климата излагат все повече хора на екстремно време и увеличават шансовете за убийствената жега, категорични са учени. Продължителното повишаване на температурите над настоящите нива увеличава риска от несигурни, но катастрофални събития.