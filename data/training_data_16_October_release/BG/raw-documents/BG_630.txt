Forbes: Космическа война №1 започна – Русия се провали в опит да спусне "цифрова желязна завеса"

Руският кибер блицкриг бе внезапно прекъснат – Илон Мъск започна спешно да доставя десетки хиляди терминали Starlink в Украйна, свързвайки страната обратно към световната мрежа чрез своите широколентови сателити
Преди войските на Кремъл да пресекат границите на Украйна, Руската федерация стартира тайна мисия, за която бяха сигурни, че ще им помогне за бърза победа в блицкриг. Руското военно разузнаване организира киберзасада, поразявайки наземни станции на американската сателитна мрежа, от които зависеше връзката между висшето ръководство на страната и Въоръжените сили на Украйна (ВСУ), съобщава списанието Forbes, цитирано от „Фокус“.
„Предметната атака бързо унищожи десетки хиляди модеми Viasat, заплашвайки жизненоважни линии, свързващи Киев с неговите защитници в цялата страна и със съюзниците по света“, се казва в статията.
Според един от водещите експерти по космическа отбрана в САЩ – Виктория Самсън, директор на отдела за космическа сигурност и стабилност в мозъчния тръст Secure World Foundation, „изолирането на украинското висше командване зад цифрова желязна завеса, когато руските танкове се бяха устремили към превземане на столицата, бе част от мащабна мисия за задушаване на поставените в бойна готовност стражи на демокрацията в мъглата на войната“.
По думите й основната цел в тази мисия е било унищожаването на връзките на Киев с американските сателити, които са давали възможност за координиране на украинската съпротива. С други думи, Русия е искала бързо да смаже способността на Киев да използва напреднали космически технологии.
Всичко това наскоро беше отразено в хроника, съставена от експерти на Центъра за военноморски анализ (CNA). След преглед на трактати и заповеди, издадени в руската военна сфера, те докладваха, че „контролът на достъпа до космическа информация се разглежда като осигуряващ огромно предимство по отношение на подобряването на бойните способности“.
„Руските висши отбранителни стратези вярват, че е било критично да се унищожи наземната космическа инфраструктура на противника в началото на войната… за да се извади от строя вражеското командване“, се казва в доклада на CNA.
Кремълските генерали са придавали голямо значение на унищожаването на украинската космическа техника в самото начало на войната – и това се потвърждава от внимателно синхронизирани руски атаки срещу мрежата Viasat.
„Руските сили умишлено атакуваха терминали на Viasat в опит да прекъснат украинските военни комуникации по време на нахлуването в Украйна. Русия никога не е признавала официално, че стои зад атаките, но САЩ и техните партньори от ЕС официално обявиха това през май 2022 година“, припомня Самсон.
В същото време се отбелязва, че руският кибер блицкриг бе внезапно прекъснат – Илон Мъск започна спешно да доставя десетки хиляди Starlink в Украйна, свързвайки страната обратно към световната мрежа чрез своите широколентови сателити.
„Руснаците бяха бесни“, пише Forbes, „Путин започна да изпраща пратеници на срещи на ООН, за да заплаши, че неговите космически сили могат да започнат да свалят американски спътници, но тогава безнадеждността на тази цел трябва да е станала очевидна за руското ръководство“.
Подчертава се, че Русия има по-малко от 200 сателита, в сравнение с повече от 6000, изстреляни само от SpaceX.
„Те не са се подготвяли за разширен конфликт с противник, който има достъп до повече частна информация от тях. Руските военни изглежда продължават да се сблъскват с информационна празнина поради ограниченията на своите сили и липсата на достъп до западни търговски изображения,“ отбеляза Джеймс Клей Молц, професор във Военноморското следдипломно училище в Монтерей.
Според него, въпреки успешната атака срещу наземните терминали на Viasat, Русия не е успяла да постигне основната си цел – да лиши украинската армия от достъп до космическа информация.
„Русия очевидно не е очаквала Украйна да получи сътрудничество от западните страни и търговски услуги, до които самата тя няма достъп“, добавя Молц.
Отбелязва се, че след като е издал порой от заплахи за удари по западни сателити, идващи на помощ на Украйна, вътрешният кръг на Путин вероятно е заключил, че „унищожаването на един или два западни сателита с антисателитните оръжия, които той е тествал, няма да допринесе за преодоляването на ззоставането на Русия от американската космическа сила“.
Професорът от Военноморския военен колеж Дейвид Бърбах твърди, че „руско-украинската война е може би първата двупосочна космическа война“ в човешката история. Професор Молц е съгласен с него: „И Украйна е напред благодарение на своите партньори“.
Според неговите прогнози тази „космическа война номер 1“ може да се превърне в предвестник на технологично сложните космически сблъсъци на бъдещето между суперсилите.
„Ако избухнат широкомащабни ракетни битки по време на такива конфликти, ниската околоземна орбита може да стане необитаема за човешките изследователи. Но това е бъдещето, което си представят някои водещи руски космически комисари“, се казва в статията.