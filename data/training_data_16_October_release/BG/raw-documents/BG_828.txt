Арестович: Налице са всички предпоставки за срив на фронта

Има предпоставки за пълен крах на украинския фронт и ще има още пробиви на руските въоръжени сили, тъй като войските се попълват с войници, чиято възраст вече е над 55 години.
Това заяви във видеоблога на Alpha Олексий Арестович, бивш съветник в канцеларията на президента на Украйна, който избяга на Запад след уволнението на главнокомандващия ВСУ ген. Валерий Залужни.
„Какво ще стане, ако фронтът продължи да се срива, за което има всички условия, всички предпоставки? Може да има още и още пробиви като този при Торецк, защото войските са изтощени, липсват попълнения, качеството на мобилизираните е под въпрос", обясни той.
"Знам за случай, когато на един командир физически му свършиха бойците, той поиска попълнения, защото заемаше много трудна позиция. Дадено му е подкрепление - 20 души, най-младият от които е на 55 г. Половината от тях загинаха още на първия ден и знаете ли защо? Когато FPV лети към тях, те дори не могат да паднат на дъното на окопа, с каската и бронежилетка, защото здравето им вече не им позволява да правят бързи и резки движения", разказа Арестович.
В Украйна назрява конфликт между доброволческите части и кадровите командири. Той ще има тежки последици, когато сраженията приключат и истината за войната излезе наяве, прогнозира Арестович.
"Този конфликт е постоянен, той вече проби във ветеранското движение, когато имахме война с ниска интензивност. Този огромен абсцес ще избухне след края на войната и сега можем само да си представим мащаба на това, което ще се случи... Когато всичко свърши и те започнат да казват истината за войната, всичко ще излезе наяве и ще започне разчистването на сметки", каза Арестович.
Скоро украинската държавна пропаганда ще трябва да излъчва неща, които ще са шокиращи за населението, предупреди бившият съветник. И тези, които доскоро уверяваха, че е възможно Украйна да се върне в границите от 1991 г., ще бъдат заклеймени.
"Всичко, което казваме днес, всички оценки на висшето ръководство, същата онази Маряна Безугла (зам.-председател на ресорната парламентарна комисия по сигурността), казват: „Ние не печелим войната, тя не върви добре“. Още повече, че няма шанс за победа, а има риск от загуба на държавност. Какво правят в този момент хората, които са реалисти? Те казват: "О, ние не можем да освободим територията с военни средства, може би трябва да потърсим други решения?" Много е просто - вие искате да освободите териториите с военни средства, аз също много искам, но не става", коментира Арестович.
"Какво да правим, ако искаме, но не се получава? Търсим други решения. Всичко е много просто. Защо не търсим? Пропагандата стана толкова натрапчива, че когато започнат да говорят за втората „среща на върха за мир“, да канят Русия да сключи мир, какво ще стане? Няма как да спреш цялата тази наша паплач, която крещи, подскачайки на дивана, за границите от 1991 година", каза бившият съветник на ОП.
„Дори пропагандата днес да се обърне на 180 градуса и да започне да заклеймява победоносния брътвеж, който крещи за границите от 1991 г., които са нереалистични (а те ще го направят), знаете ли какво ще чуем в близко бъдеще? Ще прозвучи нещо подобно: държавни канали, служебни, ще започнат да клеймят всички победоносни демони, които изопачиха реалната картина и искат границите от 1991 г. с цената на живота на украинците. И ще хвалят една умерена, трезва политика, която се основава на реалностите, на фактите и предлага болезнен компромис в името на запазването на живота на украинците", каза Арестович.
В украинската армия цели батальони вече отказват да изпълняват бойни задачи, изтъкна още бившият съветник.
"Имаме пробив край Торецк и ще има още. В един от ключовите участъци на фронта шест батальона отказаха да изпълнят бойна задача. Шест. И мислите ли, че това е единственият случай, че това няма да се повтори и няма да се увеличи? Въпреки цялата западна помощ. Защото отношението (на командването) към хората е коренно погрешно и те плащат с нелоялност", каза Арестович.
"Повтаря се историята отпреди 100 години. Когато пет хиляди болшевики маршируваха към Киев, в Украйна имаше милион и половина войници с опит от Първата световна война. Можеха да смачкат тези болшевики, без дори да ги поглеждат. Но не излязоха, защото държавата водеше такава политика, че на тях не им пукаше за нея. Вървим точно по същия път. Вижте какъв е броят на укриващите се от военна служба и тези, които се опитват да избягат", добави бившият съветник.
Руската армия създава предпоставки за сериозна политическа криза, като планира настъпление в Покровско направление от юг, предупреди Арестович.
Според него при успех руските въоръжени сили ще достигнат границата на трите региона и за първи път ще създадат сухопътна заплаха за Днепропетровска област.
"Курахово-Волноваха е друга издатина, която искат да отрежат, защото това е южният фланг на Покровското направление, това е достъп до границата на Донецка, Днепропетровска и Запорожка област, а това вече е доста чувствително, това е въпрос на стратегическо ниво и по принцип е спусък, който може да предизвика политическа криза в страната. Защото за 10 години война Днепропетровска област никога не е била докосвана от сухопътни войски, но тук вече е надвиснала заплаха", обобщи Олексий Арестович.
