'रूस-यूक्रेन जंग रोकने के लिए इन्होंने कुछ नहीं किया, मैं रोकूंगा वॉर...' बाइडेन ...

अमेरिका में राष्ट्रपति चुनाव से पहले बुधवार को डोनाल्ड ट्रंप और कमला हैरिस के बीच हुई प्रेसिडेंशियल स्पीच के दौरान अंतरराष्ट्रीय मुद्दों को लेकर तीखी बहस हुई. इस दौरान दोनों ने एक-दूसरे पर कई गंभीर आरोप लगाए. इस दौरान रूस-यूक्रेन युद्द को लेकर जहां ट्रंप ने बाइडेन सरकार पर निशाना साधा तो वहीं हैरिस ने भी पलटवार किया. इस दौरान गाजा संघर्ष, अफगानिस्तान समेत कई मुद्दों पर बहस हुई.
रूस-यूक्रेन युद्ध पर क्या बोले ट्रंप-हैरिस
रूस-यूक्रेन युद्ध का जिक्र करते हुए डोनाल्ड ट्रंप ने कहा कि इस युद्द में लाखों लोग मारे गए हैं. वहां हालात बहुत खराब हैं.मुझे लगता है कि इस युद्ध को समाप्त करना अमेरिका के सर्वोत्तम हित में है. ट्रंप ने जोर देकर कहा कि मैं अगर राष्टट्रपति बना तो मैं इस युद्ध को खत्म करा दूंगा. वहीं, बाइडेन पर हमला बोलते हुए कहा कि बाइडेन प्रशासन में नेतृत्व की कमी ने रूस को यूक्रेन पर आक्रमण करने की अनुमति दी.
इस दौरान कमला हैरिस ने कहा, 'अगर डोनाल्ड ट्रंप राष्ट्रपति होते तो पुतिन अभी कीव में बैठे होते.' उन्होंने कहा कि हमारे समर्थन और हथियारों की मदद के कारण आज यूक्रेन मजबूती से रूस के सामने खड़ा है. वहीं, जब ट्रंप से पूछा गया कि क्या वह चाहते हैं कि यूक्रेन रूस के साथ युद्ध जीते तो ट्रंप ने सवाल का जवाब नहीं दिया. इसके बजाय उन्होंने कहा: 'मैं चाहता हूं कि युद्ध रुक जाए. मैं जिंदगियां बचाना चाहता हूं.'
गाजा युद्द पर क्या हुआ...
गाजा युद्ध का जिक्र करते हुए कमला हैरिस ने कहा कि इजरायल को अपनी रक्षा करने का अधिकार है. यह युद्ध खत्म होना चाहिए. हमें अब युद्धविराम की जरूरत है. वहीं, ट्रंप ने कहा कि हैरिस नेतन्याहू से नफरत करती हैं. वह एक सोरोरिटी पार्टी में थी और उससे नहीं मिली. वह अरब लोगों से नफरत करती है. ट्रंप ने कहा कि बाइडेन की मदद से ईरान सशक्त हुआ.
यह भी पढ़ें: ट्रंप ने अप्रवासियों को हत्यारा, हक मारने वाला और US को खत्म करने वाला बताया, कहा- मैं इन्हें बाहर निकालूंगा
विश्व नेता ट्रंप पर हंस रहे...
कमला हैरिस ने इस दौरान कहा कि मैंने अमेरिका के उपराष्ट्रपति के रूप में दुनिया की यात्रा की है और विश्व नेता डोनाल्ड ट्रंप पर हंस रहे हैं. उन्होंने कहा, 'मैंने सैन्य नेताओं से बात की है, जिनमें से कुछ ने आपके साथ काम किया है, और वे कहते हैं कि आप अपमानजनक हैं.'
अफगानिस्तान को लेकर क्या बोला
डिबेट के दौरान हैरिस ने अफगानिस्तान से सेना की वापसी को लेकर बाइडेन के फैसले को सही ठहराया. उन्होंने कहा, 'मैं अफगानिस्तान से हटने की जो बाइडेन की नीति थी उससे सहमत हूं. ट्रंप ने तालिबान के साथ बातचीत की. उन्होंने आतंकवादियों के साथ बातचीत की.'
बता दें कि अमेरिका में रिपब्लिकन उम्मीदवार डोनाल्ड ट्रंप और डेमोक्रेटिक उम्मीदवार कमला हैरिस के बीच बुधवार को फिलाडेल्फिया के नेशनल कॉन्स्टिट्यूशन सेंटर में जोरदार प्रेसिडेंशियल डिबेट हुई. इस दौरान ट्रंप और हैरिस ने एक दूसरे पर कई गंभीर आरोप लगाए. ट्रंप ने इस दौरान अमेरिका में अप्रवासियों को लेकर बाइडेन सरकार पर हमला बोला. उन्होंने कहा कि इन अप्रवासियों में ज्यादातर लोगों की तादाद अपराधियों की है, जो अमेरिका के ताने-बाने को खत्म कर रहे हैं.
अप्रवासियों को लेकर क्या बोले डोनाल्ड ट्रंप
ट्रंप ने डिबेट के दौरान अप्रवासियों पर हमला बोलते हुए कहा कि बाइडेन सरकार ने अपने कार्यकाल में अवैध प्रवासियों, आतंकवादियों और अपराधियों को अमेरिका में आने दिया. ये उनकी बहुत बड़ी गलती है. इन लोगों ने इस देश के ताने-बाने को नष्ट कर दिया है. इन लोगों ने पूरी दुनिया से लाखों लोगों को अमेरिका में आने दिया, जिनमें से बड़ी संख्या अपराधियों की है. इस वजह से अमेरिका में इस समय क्राइम रेट बहुत ज्यादा है.