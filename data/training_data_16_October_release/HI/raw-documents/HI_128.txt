पुतिन ने कमला हैरिस के बारे में मुस्कुराकर क्या कहा कि गुस्साया अमेरिका

रूसी राष्ट्रपति व्लादिमीर पुतिन ने गुरुवार को अमेरिका की उप-राष्ट्रपति कमला हैरिस को लेकर जो टिप्पणी की है, वो चर्चा का विषय बनी हुई है. राष्ट्रपति पुतिन ने नवंबर में होने वाले अमेरिकी राष्ट्रपति चुनाव में डेमोक्रेटिक पार्टी की उम्मीदवार हैरिस का समर्थन किया है और उन्हें अपना पसंदीदा उम्मीदवार बताया है. उन्होंने कमला हैरिस की बेपरवाह हंसी की भी तारीफ की है. हालांकि, पुतिन की टिप्पणी से अमेरिका भड़क गया है और उसने कहा है कि पुतिन अमेरिकी राष्ट्रपति चुनावों पर बात करना बंद करें.
दरअसल, रूस के व्लादिवोस्तोक में इकोनॉमिक फोरम को संबोधित करते हुए पुतिन ने मुस्कुराते हुए कहा था, 'मेरे पसंदीदा... अगर आप इसे ऐसा कहते हैं... तो वर्तमान राष्ट्रपति जो बाइडेन हैं, लेकिन उन्हें राष्ट्रपति की दौड़ से हटा दिया गया और उन्होंने अपना पूरा समर्थन अब कमला हैरिस को दिया है. तब हम भी ऐसा ही करेंगे...हम कमला हैरिस का समर्थन करते हैं.'
भारतीय मूल की कमला हैरिस की हंसी की तारीफ करते हुए पुतिन ने कहा, 'वो इतना खुलकर और प्रभावशाली ढंग से हंसती हैं जिससे लगता है कि सब ठीक है.'
कमला हैरिस की हंसी की तारीफ करने वाली इस टिप्पणी को लोग कमला हैरिस के प्रतिद्वंद्वी ट्रंप से भी जोड़कर देख रहे हैं. ट्रंप भी कमला हैरिस की हंसी को लेकर मजाक बनाते रहे हैं.
कमला हैरिस का समर्थन, ट्रंप की आलोचना
इस दौरान राष्ट्रपति पुतिन पूर्व राष्ट्रपति और रिपब्लिकन पार्टी के राष्ट्रपति उम्मीदवार डोनाल्ड ट्रंप की आलोचना करते दिखे. उन्होंने कहा कि, 'जितना ट्रंप ने रूस पर प्रतिबंध लगाया था उनसे पहले किसी राष्ट्रपति ने रूस के साथ ऐसा नहीं किया.'
रूसी राष्ट्रपति ने कहा कि उन्हें उम्मीद है, कमला हैरिस अगर जीतती हैं तो वो रूस पर इस तरह के प्रतिबंध लगाने से बचेंगी.
पुतिन ने आगे कहा, 'अंततः चुनना तो अमेरिकी लोगों को ही हैं, और हम उनके चुनाव का सम्मान करेंगे.'
राष्ट्रपति चुनाव पर पुतिन की टिप्प्णी से चिढ़ा अमेरिका
पुतिन का बयान सामने आने के कुछ घंटे बाद गुरुवार को ही अमेरिका ने इस पर सख्त आपत्ति जताई.
अमेरिका के राष्ट्रीय सुरक्षा सलाहकार प्रवक्ता जॉन किर्बी ने पत्रकारों से बात करते हुए कहा, 'पुतिन को हमारे चुनाव के बारे में बात करना बिल्कुल बंद कर देना चाहिए. उन्हें किसी भी तरह किसी उम्मीदवार का समर्थन नहीं करना चाहिए.'
किर्बी ने आगे कहा, 'अमेरिका के अगले राष्ट्रपति का निर्णय करने का हक केवल और केवल अमेरिका के लोगों के पास है. हमें बहुत खुशी होगी अगर पुतिन हमारे चुनाव के बारे में बात करना और इसमें दखल देना बंद कर दें.'
अमेरिका का रूसी न्यूज ब्रॉडकास्टर पर शिकंजा
कमला हैरिस की तारीफ पुतिन ने ऐसे वक्त में की है जब इससे ठीक एक दिन पहले अमेरिका ने रूस के सरकारी न्यूज ब्रॉडकास्टर आरटी के दो कर्मचारियों पर अभियोग शुरू किया और इसके शीर्ष संपादकों पर प्रतिबंध लगाया है. आरटी के इन कर्मचारियों और संपादकों पर आरोप है कि उन्होंने अमेरिका के आगामी चुनावों को ट्रंप के पक्ष में प्रभावित करने की कोशिश की है.
साल 2015 में पुतिन ने ट्रंप के अमेरिकी राष्ट्रपति चुनाव में रिपब्लिकन पार्टी का उम्मीदवार बनने से पहले उनकी खूब तारीफ की थी. पुतिन ने कहा था, 'ट्रंप बहुत ही काबिल हैं और उनका व्यक्तित्व शानदार है.'
अमेरिकी राजनीतिक सिस्टम की आलोचना
रूसी राष्ट्रपति ने पिछले साल अमेरिका के राजनीतिक सिस्टम की आलोचना भी की थी. पुतिन ने कहा था कि अमेरिका का राजनीतिक सिस्टम सड़ा हुआ है.
उन्होंने कहा था कि सड़े हुए राजनीतिक सिस्टम वाले देश अमेरिका को कोई हक नहीं है कि वो दूसरे देशों को लोकतंत्र के बारे में ज्ञान दे.