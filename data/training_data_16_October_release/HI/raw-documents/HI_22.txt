यूक्रेन के युद्धबंदियों को लेकर जा रहे एक रूसी विमान के दुर्घटनाग्रस्त होने की घटना ने एक बार फिर यह दर्शाया है कि फरवरी 2022 से युद्धरत इन दोनों देशों के बीच हालात कितने संगीन हैं। रूस का कहना है कि कीव ने रूसी सीमावर्ती शहर बेलगोरोड में इस विमान को मार गिराया। इस विमान में 65 यूक्रेनी सैनिक थे। बेलगोरोड शहर ने हाल के महीनों में बार-बार यूक्रेन की तरफ से होने वाली गोलाबारी झेली है। कीव ने दुष्प्रचार फैलाने के लिए रूस की आलोचना की है, लेकिन उसने विमान को मार गिराने में अपनी संभावित भूमिका से इनकार नहीं किया है। यह घटना ऐसे समय में हुई है जब यूक्रेन की सेना रूस के लगातार आगे बढ़ते चले जाने के बीच अग्रिम मोर्चे पर मुकाबला जारी रखने के लिए जूझ रही है। वर्ष 2022 में अपमानजनक झटके झेलने वाले रूस ने युद्ध के मैदान में एक फिर से रफ्तार पकड़ ली है। पिछले साल, यूक्रेन के शीर्ष स्तर के एक जनरल ने दक्षिण और पूर्व में रूस के कब्जे वाले इलाकों को फिर से हासिल करने के मकसद से जून 2023 में शुरू किए गए जवाबी हमले के विफल होने की बात स्वीकार की थी। रूस ने पूर्व में इलाकाई बढ़त हासिल करते हुए मरिंका पर कब्ज़ा कर लिया है और अवदीवका तथा कुपियांस्क की ओर आगे बढ़ रहा है। युद्ध के मैदान में भारी नुकसान के बीच, यूक्रेन के जनरल 5,00,000 सैनिकों की लामबंदी का आह्वान कर रहे हैं - जोकि बेहद अलोकप्रिय होगा। इससे भी बदतर, वाशिंगटन में बदलती फिजां ने कीव को एक खतरनाक संदेश दिया है।
वोलोदिमिर जेलेंस्की की सरकार ने विमान दुर्घटना के पीछे की सच्चाई को उजागर करने का वादा किया है। अगर इस विमान को यूक्रेन के मिसाइल द्वारा गिराया गया होगा, तो यह श्री जेलेंस्की के लिए एक राजनीतिक चुनौती साबित होगी। लेकिन उनके सामने इस युद्ध का भविष्य एक बड़ी समस्या है। अभी तक उन्होंने एक बहादुराना अंदाज दिखाया है और यह कहा है कि यूक्रेन जीत - यानी रूस द्वारा कब्जा किए गए सभी इलाकों को वापस हासिल करने - तक लड़ेगा। भले ही रूस का यूक्रेन के इलाकों पर कब्जा और उसके द्वारा छेड़ा गया युद्ध अंतरराष्ट्रीय कानूनों का उल्लंघन है, लेकिन यूक्रेन के पास जीत की दिशा में बढ़ने वाला कोई व्यावहारिक रास्ता नहीं है। गाजा पर इजराइल के हमले, जिसे बाइडेन प्रशासन का पूर्ण समर्थन हासिल है, ने भी यूक्रेन से दुनिया का ध्यान भटका दिया है। इस युद्ध को कुछ ही दिनों में खत्म करने की कसम खाने वाले अमेरिकी रिपब्लिकन नेता डोनाल्ड ट्रम्प अगर नवंबर में फिर से चुने जाते हैं, तो यूक्रेन भारी दबाव में आ सकता है। अमेरिका और उसके नाटो सहयोगियों के निर्बाध समर्थन के बिना युद्ध जारी नहीं रखा जा सकता। जब युद्ध के मैदान में दबाव बढ़ रहा है, तो यूक्रेन रूस के भीतर मिसाइल और ड्रोन से हमले कर रहा है। पश्चिमी देशों द्वारा आपूर्ति किए गए उन्नत हथियारों से लैस होने से यूक्रेन की मारक क्षमता बढ़ गई है। पिछले हफ्ते रूस के बाल्टिक तट पर स्थित एक ईंधन निर्यात टर्मिनल पर हमला हुआ था। दोनों पक्ष संदेह, गहरे अविश्वास और भ्रामक सूचनाओं से सराबोर हैं, जिससे हिंसा और दुर्घटनाएं बढ़ सकती हैं। रूस, यूक्रेन तथा नाटो को इस युद्ध की प्रगति का और ज्यादा व्यावहारिक मूल्यांकन करना चाहिए और सभी पक्षों को नुकसान पहुंचाने वाले इस अंतहीन युद्ध को जारी रखने के बजाय बातचीत के लिए तैयार होना चाहिए।