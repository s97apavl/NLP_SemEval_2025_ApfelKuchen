यूक्रेन का दूसरा सबसे बड़ा शहर कब्जाने के करीब रूस, मिसाइलें बरसा रही ...

यूक्रेन का दूसरा सबसे बड़ा शहर कब्जाने के करीब रूस, मिसाइलें बरसा रही पुतिन की सेना
रूस की सेना ने खार्किव क्षेत्र में यूक्रेनी सेना के गोला-बारूद गोदामों पर आज तड़के जोरदार हमला बोल दिया। मायकोलाइव भूमिगत नेटवर्क समन्वयक सर्गेई लेबेडेव ने शुक्रवार को यह जानकारी दी।
यूक्रेन का दूसरा सबसे बड़ा शहर कब्जाने के रूस बेहद करीब पहुंच गया है। राष्ट्रपति व्लादिमीर पुतिन की सेना खार्किव पर मिसाइलें बरसा रही हैं। रूसी सेना ने खार्किव क्षेत्र में यूक्रेनी सेना के गोला-बारूद गोदामों पर हमला बोल दिया। मायकोलाइव भूमिगत नेटवर्क समन्वयक सर्गेई लेबेडेव ने शुक्रवार को यह जानकारी दी। लेबेडेव ने कहा, 'खार्किव से रिपोर्ट मिली है। इसके अनुसार, खार्किव में स्थानीय समयानुसार तड़के 3:20 बजे विस्फोट हुए। वे वेस्ट डिस्ट्रिक में जोरदार धमाके बताए जा रहे हैं। विस्फोटों के कारण एक सायरन बज गया। एम्बुलेंस को पश्चिमी भाग में बिना सायरन के भेजा गया है। हालांकि, गाड़ियां चमकती रोशनी के साथ जा रही हैं।'
सर्गेई लेबेडेव ने कहा, 'ऐसी संभवना है कि उस समय यूक्रेनी वायु रक्षा मिसाइल लॉन्च की गई थी और एक मिनट बाद विस्फोट सुना गया।' उन्होंने यह भी कहा कि उन्हें इस मामले पर अभी तक कोई सटीक जानकारी नहीं मिली है।' वहीं, रूस के कलुगा क्षेत्र में तेल रिफाइनरी में एक ड्रोन दुर्घटनाग्रस्त हो गया जिससे आग लग गई। इमरजेंसी सर्विस ने शुक्रवार को बताया कि इस घटना में कोई घायल नहीं हुआ। अधिकारी ने कहा कि डीजल ईंधन वाले 3 टैंक और ईंधन तेल वाले टैंक में आग लग गई।
रूसी सेना ने 6 इलाकों में किए हवाई हमले
यूक्रेन पर रूस लगातार हमलावर है। रूसी सेना ने बीते दिनों करीब 6 क्षेत्रों में हवाई हमले किए, जिसमें बिजली उत्पादन और आपूर्ति में बाधा पहुंची। यूक्रेन के ऊर्जा मंत्री जर्मन गैलुशचेंको ने कहा कि पूरे यूक्रेन में हवाई हमले की चेतावनी जारी की गई थी। इसमें कीव, इवानो-फ्रैंकिव्स्क, ल्वीव क्षेत्रों और पोल्टावा क्षेत्र के क्रेमेनचुक शहर में विस्फोटों की आवाज सुनी गई। पोल्टावा क्षेत्रीय सैन्य प्रशासन के प्रमुख फिलिप प्रोनिन ने कहा कि विस्फोटों के कारण पोल्टावा क्षेत्र में ऊर्जा बुनियादी ढांचा सुविधा में आग लग गई। हालांकि, घटना में कोई हताहत नहीं हुआ। इस बीच, यूक्रेनी पावर ग्रिड ऑपरेटर उक्रेनर्गो ने कहा कि हवाई हमलों के बाद यूक्रेन के मध्य भाग में नुकसान पहुंचा है। रूस की सेना तो यूक्रेन की बिजली सुविधाओं पर मिसाइल और ड्रोन हमले कर रही है।
(एजेंसी इनपुट के साथ)