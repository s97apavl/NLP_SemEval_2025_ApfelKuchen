तटस्थ, निष्क्रिय नहीं: रूस-यूक्रेन संघर्ष पर भारत का रुख - The Hindu

यूक्रेन की उप विदेश मंत्री एमीन झापरोवा की भारत यात्रा नई दिल्ली के साथ मजबूत संबंध बनाने और विवाद को हल करने में उसकी मदद लेने की कीव की इच्छा को प्रदर्शित करती है। यूक्रेन पर रूस के हमले के बाद इस पूर्वी यूरोपीय देश के किसी वरिष्ठ सरकारी अधिकारी की यह पहली भारत यात्रा है। इससे पहले, यूक्रेन ने इस युद्ध को लेकर भारत के रुख पर सार्वजनिक तौर पर नाराजगी जताई थी। पिछले साल अगस्त में, यूक्रेन के विदेश मंत्री दिमित्रो कुलेबा ने भारत द्वारा रूस से ऊर्जा खरीद किए जाने पर हमला बोलते हुए कहा था कि इसमें “यूक्रेन का रक्त” भी शामिल है। कीव को नई दिल्ली से “और अधिक व्यावहारिक समर्थन” की उम्मीद थी। लेकिन सुश्री झापरोवा ने कहीं ज्यादा व्यावहारिक नजरिया अपनाते हुए कहा कि यूक्रेन अन्य देशों के साथ भारत के ऊर्जा और आर्थिक संबंधों को लेकर कोई निर्देश नहीं देना चाहता, लेकिन उनका देश अपने अस्तित्व की लड़ाई लड़ रहा है। इस युद्ध ने भारत को एक मुश्किल स्थिति में डाल दिया है। रूस एक ऐतिहासिक साझेदार है जिसके साथ भारत के गहरे रक्षा संबंध हैं। ऐसे में, भारत के लिए कोई आसान एवं तात्कालिक विकल्प उपलब्ध नहीं है। और, रूस की आक्रामकता यूक्रेन की संप्रभुता, क्षेत्रीय अखंडता और अंतरराष्ट्रीय कानूनों का खुला उल्लंघन है। इस युद्ध ने भारत के अपने पश्चिमी साझीदारों के साथ रिश्तों को भी जटिल बना दिया है क्योंकि संयुक्त राज्य अमेरिका की अगुवाई में अटलांटिक-पार की शक्तियों ने रूस के खिलाफ एक आर्थिक युद्ध छेड़ दिया है। भारत और दुनिया के अधिकांश दक्षिणी देश इससे दूर रहे हैं।
भारत ने भू-राजनीति के इस चक्रव्यूह में व्यावहारिक राजनीति के जरिए आगे बढ़ने की कोशिश की है। इसने रूस की निंदा करने से इनकार कर दिया है, रक्षा एवं व्यापार संबंधों को बनाए रखा है। साथ ही, इस युद्ध के प्रति अपनी बेचैनी व्यक्त की है और सभी देशों की क्षेत्रीय अखंडता का सम्मान करने का आह्वान किया है। लेकिन जैसे-जैसे यह युद्ध आगे खिंचता चला जा रहा है, इस संतुलनकारी कवायद की व्याख्या निष्क्रियता के रूप में की जा सकती है। भारत जी-20 और शंघाई सहयोग संगठन का अध्यक्ष है। इस नाते वैश्विक नेतृत्व दिखाने व इस युद्ध को समाप्त करने में मदद करने के लिए उसपर और ज्यादा कुछ करने के लिए दबाव डाला जाएगा। इस संघर्ष ने न सिर्फ यूरोप बल्कि पूरी दुनिया को धक्का पहुंचाया है और दक्षिणी दुनिया के देशों के बीच इस बात को लेकर आम सहमति बढ़ रही है कि यह दुश्मनी जल्द से जल्द खत्म होनी चाहिए। चीन और ब्राजील ने इस तकाजे को भांप लिया है और शांति स्थापित करने में बड़ी भूमिका निभाने का संकेत दिया है। भारत को भी इसमें हिचकिचाना नहीं चाहिए। नई दिल्ली के मॉस्को के साथ अच्छे रिश्ते हैं और सुश्री झापरोवा की इस यात्रा से यह पता चलता है कि कीव भी शांति स्थापित करने में बड़ी भूमिका निभाने के लिए भारत की ओर देख रहा है। इस विवाद के प्रति भारत की नीति इसकी रणनीतिक तटस्थता में निहित है। लेकिन तटस्थता का मतलब यह नहीं है कि वह कुछ न करे और इस विवाद को अपनी मियाद पूरी कर लेने का इंतजार करे। उसे पीड़ित के साथ और ज्यादा मुखरता से सहानुभूति दिखानी चाहिए, दक्षिणी दुनिया के देशों की आवाज एवं हितों को बुलंद करना चाहिए और सभी देशों की संप्रभुता एवं अंतरराष्ट्रीय कानूनों का सम्मान करने का आह्वान करना चाहिए। साथ ही, इस संघर्ष के व्यावहारिक और स्थायी समाधान पर भी इसे जोर देना चाहिए।